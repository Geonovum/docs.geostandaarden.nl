# Milieukwaliteit

## Algemeen
Sinds de jaren negentig van de vorige eeuw is er op grote schaal onderzoek uitgevoerd naar de milieuhygiënische kwaliteit van de bodem. Met deze bodemonderzoeken wordt de bodem (grond en grondwater) onderzocht op de aanwezigheid van verontreinigende chemische stoffen.

De aanleiding tot het uitvoeren van bodemonderzoek kan zeer divers zijn: omdat er een vermoeden is dat de bodem is verontreinigd, omdat er op de locatie gebouwd gaat worden, omdat er een vergunning moet worden aangevraagd voor een (potentieel) milieubelastende activiteit, omdat er gegraven gaat worden, als onderdeel van een grondtransactie, etc.

Opdrachtgevers zijn niet alleen overheden maar ook en voornamelijk private partijen. Denk aan bedrijven, ontwikkelaars, exploitanten van ondergrondse netwerken en nog vele anderen. In generieke termen noemen we dit veelal de ‘initiatiefnemer’.

Vaak vormen bodemonderzoeken ook onderdeel van een wettelijk traject waarbij de resultaten ook moeten worden voorgelegd aan het bevoegd gezag. Denk hierbij aan de Wet Bodembescherming, de Wet algemene bepalingen omgevingsrecht en per 1 januari de Omgevingswet. Maar ook de Arbeidsomstandighedenwet kan aanleiding zijn tot het uitvoeren van een onderzoek naar de milieuhygiënische kwaliteit van de bodem. Er mag immers alleen in de grond gegraven worden na een gedegen risicoanalyse waarbij ook eventuele risico’s (en zo nodig maatregelen) ten gevolge van bodemverontreiniging moeten worden bekeken.

Informatie over de milieuhygiënische kwaliteit van de bodem is veelal opgeslagen in lokale of regionale ‘Bodeminformatiesystemen’. De toegankelijkheid en de kwaliteit van de opgeslagen data wisselt. De basisregistratie ondergrond beoogt deze gegevens op een eenduidige manier te registreren waardoor deze sneller, beter en op een uniforme wijze beschikbaar komen voor maatschappelijke processen waarbij de milieuhygiënische kwaliteit van de bodem een rol speelt.

In het domein Milieukwaliteit van de BRO staan de bodemonderzoeken dus centraal. Hiermee wordt de milieuhygiënische bodemkwaliteit in Nederland bepaald. Dit domein bevat alleen informatie over de landbodem en drogere oevergebieden. De waterbodem valt buiten de scope.

Op basis van het onderzoeksresultaat kan het zijn dat vervolgens, vanuit een wettelijke verplichting, een melding wordt gedaan en/of vergunning aangevraagd bij een bevoegd gezag. De melding wordt beoordeeld door bevoegd gezag om na te gaan of bepaalde activiteiten mogen worden uitgevoerd op de onderzoekslocatie, of er gegraven of gebouwd mag worden. In sommige gevallen wordt door het bevoegd gezag een beschikking afgegeven over bijvoorbeeld omvang en aanpak van een (geval van) bodemverontreiniging. Data over de besluiten van de overheden zijn eveneens vaak vastgelegd in een bodeminformatiesysteem en/of worden getoond op Bodemloket.nl.
	
Binnen het domein Milieukwaliteit zijn twee registratieobjecten benoemd:

<table style="width: 100%;">
	<colgroup style="width: 50%;"></colgroup>
	<colgroup style="width: 50%;"></colgroup>
	<tbody>
        	<tr>
			<th>
				<figure>
				<!-- link to generic location of GitHub/BROprogramma -->
				<img src="https://github.com/BROprogramma/generiek/raw/gh-pages/mk/media/BRO_Registratieobject tegel_Milieuhygiënisch bodemonderzoek.png" alt="Milieuhygiënisch bodemonderzoek" width="50"/>
				<!-- (expected) link to location on docs.geostandaarden -->
				<!-- <img src="https://docs.geostandaarden.nl/bro/gen/mk/media/BRO_Registratieobject tegel_Milieuhygiënisch bodemonderzoek.png" alt="Milieuhygiënisch bodemonderzoek" width="50"/> -->
			 	<figcaption>
			 		Het registratieobject Milieuhygiënisch bodemonderzoek (Site Assessment Data - SAD)
			  	</figcaption>
				</figure>
			</th>
                     	<th>
				<figure>
					<!-- link to generic location of GitHub/BROprogramma -->
					<img src="https://github.com/BROprogramma/generiek/raw/gh-pages/mk/media/BRO_Registratieobject tegel_Overheidsbesluit bodemverontreiniging.png" alt="Overheidsbesluit bodemverontreiniging" width="50"/>
					<!-- (expected) link to location on docs.geostandaarden -->
					<!-- <img src="https://docs.geostandaarden.nl/bro/gen/mk/media/BRO_Registratieobject tegel_Overheidsbesluit bodemverontreiniging.png" alt="Overheidsbesluit bodemverontreiniging" width="50"/> -->
					<figcaption>
				 		Het registratieobject Overheidsbesluit bodemverontreiniging (Site Legal Decision - SLD)
				  	</figcaption>
				</figure>				
			</th>
                </tr>
	</tbody>
</table>

## Registratieobject Milieuhygiënisch bodemonderzoek
Een milieuhygiënisch bodemonderzoek is een onderzoeksactiviteit waarbij binnen de onderzoekslocatie het voorkomen van verontreinigende stoffen in de bodem wordt onderzocht. Daarbij wordt een eventuele aard van de verontreiniging bepaald (welke stoffen komen voor in hogere concentraties dan de natuurlijke achtergrondwaarde) en wordt de mate van de verontreiniging bepaald (hoe verhouden de gemeten concentraties zich tot het toegestane gehalte op basis van een landelijk of lokaal normenkader).

Het bodemonderzoek wordt doorgaans verricht door derden, op basis van een opdracht van een bronhouder, of als onderdeel van een vergunningstraject of melding waarover een bevoegd gezag een beoordeling moet uitvoeren.

Het resultaat van het milieuhygiënisch bodemonderzoek omvat informatie over de meetpunten (o.a. boringen en peilbuizen), monstername, veldwaarnemingen en laboratoriumanalyses van veldmonsters (grond en grondwater) en het bodemonderzoeksrapport.

Monitoring wordt in een volgende versie van de catalogus toegevoegd.

Voor de uitvoering van een milieuhygiënisch bodemonderzoek zijn wettelijke standaarden en protocollen van toepassing (NEN en SIKB). In veel gevallen werken de uitvoerende medewerkers onder certificaat. De verschillende uitvoerende partijen (veldwerkbureau, laboratorium, adviesbureau) kunnen informatie uitwisselen via een landelijke uitwisselstandaard (SIKB0101).

## Registratieobject Overheidsbesluit bodemverontreiniging
Een overheidsbesluit bodemverontreiniging is een besluit of beschikking opgesteld door bevoegd gezag in het kader van een procedure onder de Wet Bodembescherming (en Wbb overgangsrecht onder Omgevingswet) of, wanneer deze in werking is getreden, onder de Omgevingswet. Een beschikking onder de Wbb bevat doorgaans een uitspraak over de ernst en spoedeisendheid van een bodemverontreiniging of over de mate waarin een sanering is uitgevoerd. Naast besluiten en beschikkingen onder de Wbb kan het zijn dat een bevoegd gezag (veelal gemeente) vastlegt dat een locatie voldoet aan de eisen van bijvoorbeeld een bouwvergunning en er geen vervolgonderzoek nodig is. De gegevens over de ‘status’ vormen eveneens onderdeel van het registratieobject SLD. Het registratieobject bevat dus informatie over zowel verontreinigde locaties als locaties waar geen verontreinigingen zijn aangetoond.<br>Onder de Omgevingswet vervallen beschikkingen grotendeels. Er is geen formele uitspraak meer over omvang van een verontreiniging of over de evaluatie van een sanering. Er is nog wel een beschikking mogelijk die maatwerkvoorschriften stelt bij een saneringsaanpak. Ook blijft de registratieplicht op nazorg gelden.

Het besluit wordt genomen op basis van door de melder/vergunningsaanvrager ingediende informatie. Welke informatie moet worden aangeleverd, is vastgelegd in landelijke en lokale wet- en regelgeving. Het resultaat van het Overheidsbesluit bodemverontreiniging (SLD) omvat de status van de verontreiniging, vastgestelde verontreinigingscontouren, saneringscontouren en nazorgcontouren met eventueel opgelegde gebruiksbeperkingen.

## Samenhang met andere registratiedomeinen en -objecten
In de BRO zijn vier registratieobjecten opgenomen die een samenhang hebben met gegevens die in het kader van milieuhygiënisch bodemonderzoek worden verzameld, dat zijn:
- Domein Bodem- en grondonderzoek:
	- Booronderzoek (BHR)
- Domein Grondwatermonitoring:
	- Grondwaterkwaliteitsonderzoek (GAR)
	- Grondwatermonitoringnet (GMN)
	
Er is gekozen om een strikte scheiding aan te brengen. In de praktijk zijn deze werkvelden ook gescheiden. De wijze waarop deze registratieobjecten worden aangeleverd en zijn gemodelleerd verschillen dusdanig van het milieudomein dat dit het beheer te complex zou maken.

Waar mogelijk zijn de standaarden van deze registratieobjecten geraadpleegd en/of gebruikt als basis bij het vaststellen van de standaarden voor de registratieobjecten binnen het Domein Milieukwaliteit.

- Domein Bodem- en grondonderzoek: standaarden voor het vaststellen van de bodemopbouw bij milieuhygiënisch booronderzoek wijken op onderdelen af van standaarden uit bodemkundig onderzoek.
- Domein Grondwatermonitoring: er is gekozen om de grondwatermonitoringnetten die zijn opgericht in het kader van milieuhygiënisch bodemonderzoek ondereel te laten zijn van milieuhygiënisch bodemonderzoek (SAD), en niet bij het registratieobject grondwatermonitoringnet op te nemen.
